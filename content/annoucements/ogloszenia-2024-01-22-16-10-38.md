---
type: annoucement
title: ogłoszenia parafialne i duszpasterskie
date: 2024-01-22T16:07:44.660Z
---
<!--StartFragment-->**\
III Niedziela Zwykła – 21 stycznia 2024**

1. Przeżywamy dziś **Niedzielę Słowa Bożego**.\
   \
   Dziś na Adorację Najśw. Sakramentu zapraszamy do kaplicy Domu rekolekcyjnego. W przyszły weekend Adoracja będzie w kościele w sobotę od 15.00, a w niedzielę od 16.00 w związku z przygotowaniem koncertu. Mszę o 12.00 w przyszłą niedzielę odprawimy w kościele.
2. Skończyliśmy **wizytę duszpasterską** w formie pukania od drzwi do drzwi na wyznaczonych ulicach. Osoby, których nie zastaliśmy, a które chciałyby tej wizyty, prosimy o kontakt z kancelarią parafialną. W kolejnych dniach, po wcześniejszym kontakcie telefonicznym, odwiedzimy rodziny w centrum, które zgłosiły chęć przyjęcia księdza.
3. Tradycyjnie od 18 do 25 stycznia trwa **Tydzień Modlitwy o Jedność Chrześcijan**. W tym roku program warszawski rozciąga się na dwa tygodnie i zaczął się od wieczoru u nas w Wesołej we wtorek 16 stycznia. Zachęcamy do obejrzenia na parafialnym kanale YouTube transmisji z Nieszporów i panelu z duchownymi z Kościołów polskokatolickiego, ewangelicko-augsburskiego i ewangelicko-reformowanego. Zachęcamy też do indywidualnej i wspólnotowej modlitwy w kolejnych dniach w intencji jedności wszystkich wyznawców Chrystusa. Program kolejnych wieczorów w różnych kościołach dostępny jest w gablotce parafialnej i w internecie. Jak wyjaśnia nasz diecezjalny kalendarz liturgiczny, otrzymują odpust zupełny wierni, którzy wezmą udział w kilku nabożeństwach i w zakończeniu Tygodnia.
4. **Zbiórka elektrośmieci** będzie w tym tygodniu w naszej parafii w ramach akcji wsparcia polskich misjonarzy w najbiedniejszych krajach świata (Zambia, Kamerun, Kenia i in). Zbiórkę organizuje w Stowarzyszenie Dobrych Inicjatyw „Pro Missio” oraz Green Office Ecologic. Większe i mniejsze elektroodpady (AGD, sprzęt elektroniczny i in.) można składać od wtorku do czwartku przy wjeździe na teren plebanii. W piątek rano 26 stycznia będzie to wszystko zabrane. Mamy dostępne ulotki dotyczące akcji.  
5. Przed nami dwie piękne okazje do **kolędowania**.

   * koncert kolędowy w wykonaniu **zespołu Jest’m**  -28 stycznia,  bezpośrednio po Mszy Świętej o godz.18.00. Zespół Jest’m to grupa przyjaciół, profesjonalnych muzyków, którzy swoją twórczością wyrażają zachwyt nad tym, co Jest i Tym, Który Jest. W skład zespołu wchodzą również osoby śpiewające niegdyś w zespole parafialnym na Mszach o godz.18:00. Koncert będzie jednym z serii koncertów promujących album kolędowy zespołu z własnymi, oryginalnymi aranżacjami. Po koncercie będzie możliwość wsparcia zespołu dobrowolną ofiarą.
   * a w piątek 2 lutego (Święto Ofiarowania Pańskiego) o 19.00 zapraszają „**Kolędniczki**”, które powstały w naszej parafii i w ubiegłym roku zadebiutowały w repertuarze kolęd staropolskich. Tym razem wykonają dawne kolędy angielskie, sięgające XVI wieku, niektóre zaadoptowane z hymnów łacińskich. Piękne melodie usłyszymy przy akompaniamencie instrumentów dawnych: fideli, wiolonczeli barokowej i altówki. Będą wyświetlane tłumaczenia kolęd. Zobaczymy, że angielskie kolędy opowiadają o Narodzeniu Pańskim troszkę inaczej, czerpiąc z Ewangelii i legend tworzą jakby ballady.
6. W tym roku latem od 29 lipca do 3 sierpnia planujemy wyjazd do Francji na **Festiwal Parafii**. Jest to spotkanie międzyparafialne dla parafian z wielu miejsc powierzonych Wspólnocie *Chemin Neuf*. Będzie to czas modlitwy, konferencji, zabawy, odpoczynku, w pięknym Opactwie Naszej Pani z Dombes koło Lyonu. Za tydzień podamy więcej szczegółów, ale osoby zainteresowane już teraz zapraszamy do kontaktu z nami. Potrzebujemy wiedzieć orientacyjnie, na ile osób się nastawiać… Mamy też pytania, ile rodzin z dziećmi chciałoby jechać (bo wiąże się to z przygotowaniem czasu w grupach wiekowych dla dzieci) ? ile osób chciałoby jechać samodzielnie samochodem a ile by chciało pojechać razem autobusem? i ile osób by było zainteresowanych, żeby przedłużyć pobyt o kilka dni zwiedzania Francji...?
7. W tym tygodniu **pożegnaliśmy** śp. Halinę Gryz. *Dobry Jezu…*

<!--EndFragment-->