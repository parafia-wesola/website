---
type: annoucement
title: ogłoszenia parafialne i duszpasterskie
date: 2024-03-24T21:50:00.905Z
---
<!--StartFragment-->

<h4 style="text-align:center;">VI Niedziela Wielkiego Postu - Niedziela Palmowa Męki Pańskiej - 24 marca 2024</h4>

1. Dziś Niedziela Męki Pańskiej – Niedziela Palmowa

   * na początku każdej Mszy świętej błogosławimy palmy,
   * Liturgie o 12.00 i o 18.00 rozpoczynamy na zewnątrz,
   * po Mszy św. na 12.00 zapraszamy do kawiarenki na kawę, herbatę i coś słodkiego.
2. Dziś po Mszy św. wieczornej zapraszamy na **koncert polskich pieśni pasyjnych** z okresu średniowiecza i wieku XVI w wykonaniu zespołu Kolędniczki. Trzem głosom towarzyszyć będą fidel i rebek - przodkowie skrzypiec, o pięknej formie i ciekawym brzmieniu - a także altówka, wiolonczela, flet i bęben. Usłyszymy też recytację Lamentu Świętokrzyskiego, piętnastowiecznej, przejmującej wierszowanej skargi Matki Bożej pod Krzyżem.
3. Dostosowując się do zaleceń liturgicznych w naszej Diecezji rezygnujemy z wymawiania w kanonie modlitwy eucharystycznej imienia zmarłego, za którego sprawujemy Liturgię Mszy Świętej. Intencję mszalną podamy na początku celebracji oraz wrócimy do niej w modlitwie wiernych. Również modlitwę za zmarłych w ostatnim tygodniu, którą kończyliśmy niedzielne ogłoszenia, przesuniemy na czas modlitwy wiernych.
4. W tym tygodniu Kościół obchodzi Święte Triduum Paschalne.\
   \
   W **Wielki Wtorek** od 18.30 do 22.00 zapraszamy na **wieczór spowiedzi**. Zachęcamy, żeby skorzystać z tej komfortowej możliwości przystąpienia do Sakramentu Pojednania. Będzie kilku księży i dużo czasu. W Wielką Sobotę będzie tylko jeden ksiądz dyspozycyjny do spowiedzi. Nie zostawiajmy więc tego kroku na ostatnia chwilę.    \
   W **Wielki Czwartek** nie ma Mszy porannej. Kto może, zapraszamy do dołączenia do naszych księży na Liturgię Krzyżma celebrowaną o 10.00 w katedrze. O 19.00 zapraszamy na Liturgię Wieczerzy Pańskiej. Potem do północy będzie możliwość Adoracji Najświętszego Sakramentu w Ciemnicy (w kościele).\
   W **Wielki Piątek** o 9.00 zapraszamy na Jutrznię, potem Adoracja będzie przez cały dzień do 17.00 (z przerwą na Drogę Krzyżową o 15.00). Liturgię Męki Pańskiej sprawować będziemy o 19.00. W tym dniu kancelaria parafialna będzie nieczynna.\
   W **Wielką Sobotę** błogosławimy pokarmy w kościele od 9.30 do 15.30 (co pół godziny). W kaplicy, przy Grobie Pańskim, będzie Jutrznia o 9.00, a Adoracja Najświętszego Sakramentu możliwa do 15.30, podczas tego czasu, do godz. 15.30, będzie też jeden ksiądz spowiadał. Na celebrację Wigilii Paschalnej zapraszamy do kościoła na 21.00. Zachęcamy do przyniesienia własnych świec z ochronką dobrze zabezpieczającą przed kapaniem wosku. Sprzątanie wosku z podłogi jest bardzo trudne. Wszystkie trzy wieczorne liturgie Triduum Paschalnego będą transmitowane w internecie, Czwartek i Piątek – na ścianę kościoła, a Wigilia Paschalna – do kaplicy. \
   W **procesji** rezurekcyjnej pójdziemy na cmentarz na koniec Wigilii Paschalnej. Wspólne uwielbienie zakończy naszą modlitwę. Zrezygnujmy z używania petard i fajerwerków, żeby uniknąć skojarzeń z odgłosami toczącej się niedaleko nas wojny, a również w trosce o zwierzęta.\
   Program Wielkiego Tygodnia dostępny jest też na kartkach przy wyjściu z kościoła.\
   \
   W naszej Parafii Triduum jest co roku pięknie przygotowywane i celebrowane. Jest to możliwe dzięki zaangażowaniu wielu z nas. Już od kilku tygodni chór spotyka się na próby, ministranci i lektorzy, zakrystianie, ekipa ewangelizacji w Wielką Sobotę i wiele innych osób, powoli się organizują. Potrzebujemy jeszcze osób, które wspomogą przygotowania technicznie w Wielką Sobotę o 16.00 (sprzątnięcie grobu, przygotowanie kościoła i kaplicy do Wigilii Paschalnej) oraz w nocy już po całej celebracji (zabranie sprzętów, przygotowanie kościoła na niedzielę). Jeśli możecie pomóc przez pół godziny albo przez godzinę, prosimy żeby zgłaszać się do nas, żebyśmy wiedzieli, na kogo możemy liczyć.

   <!--EndFragment-->