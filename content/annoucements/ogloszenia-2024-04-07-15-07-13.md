---
type: annoucement
title: ogłoszenia parafialne i duszpasterskie
date: 2024-04-07T15:04:56.276Z
---
<!--StartFragment-->

OGŁOSZENIA DUSZPASTERSKIE Niedziela Miłosierdzia - 7 kwietnia 2024

1. Dziś Niedziela kończąca Oktawę wielkanocną, kontynuujemy Okres wielkanocny. Przypominamy o wpisanym w Przykazania kościelne obowiązku przyjęcia Komunii wielkanocnej.

   * Dzisiejsza taca przeznaczona jest na dzieła charytatywne Caritas w naszej Diecezji
   * Po Mszy wieczornej zapraszamy na wieczór miłosierdzia z animacją Zespołu młodzieżowego i ekipą ze Wspólnoty Zwiastowanie
   * Zachęcamy do brania do swoich buteleczek wody święconej, pobłogosławionej podczas Wigilii Paschalnej. W kościele i kaplicy stoją słoje z kranikiem przygotowane w tym celu.
2. Dziś w naszym kraju odbywają się wybory samorządowe. Módlmy się o mądre decyzje, by władza na szczeblu lokalnym trafiła w ręce ludzi, którzy będą dobrze służyć dobru wspólnemu. Przypominamy, że katolik jest zobowiązany w sumieniu do wzięcia odpowiedzialności za losy społeczności, w której żyje i do rozeznania wartości, którymi kierują się kandydaci. Kościół katolicki nie identyfikuje się z żadną partią polityczną.
3. Uroczystość Zwiastowania Pańskiego obchodzimy w tym roku w poniedziałek 8 kwietnia (jest przeniesiona z 25 marca, kiedy to wypadała w Wielkim Tygodniu). To jest też Dzień Świętości Życia, który obchodzony jest w Kościele katolickim na całym świecie. Na Mszy wieczornej modlić się będziemy za Wspólnotę Zwiastowanie, dla której jest to uroczystość patronalna. Po Mszy zaproponowana będzie Duchowa Adopcja Dziecka Poczętego.
4. W piątek 12 kwietnia rozpoczynamy REO – Rekolekcje Ewangelizacyjne Odnowy. Jest to propozycja Wspólnoty Zwiastowanie i naszej parafii. Kolejne 9 spotkań odbywać się będzie w piątki o godz. 19.00 (z wyłączeniem 3 maja). To wspaniała okazja, by usłyszeć głoszenie fundamentów naszej wiary i zaangażować się w codzienną modlitwę ze Słowem Bożym (na każdy dzień przewidziany jest fragment). Kilka nauczań (w tym pierwsze) zrobi ks. Michał Dziedzic, kilka też o. Adam. Na pierwsze spotkanie zapraszamy do kaplicy Domu rekolekcyjnego. Nie potrzeba zapisu, wystarczy pragnienie głębszego przeżywania własnej relacji z Bogiem.
5. W piątek 12.04 o godz. 20. zapraszamy na kolejne spotkanie Wiara i Praca z cyklu „Jak zarządzać swoim życiem”. Aby nie pogubić się w codziennym życiu pełnym zobowiązań, zadań, spraw do załatwienia, i nie zgubić tego, co dla nas ważne, potrzebujemy odpowiednio wyznaczać cele i planować swój czas. Słuchając Słowa Bożego i dzieląc się swoim doświadczeniem, będziemy szukać odpowiedzi, co nam może pomóc w skutecznym planowaniu. Zapraszamy każdego, kto ma ochotę dołączyć do sali ks. Prałata.
6. W tym roku Wspólnota Chemin Neuf obchodzi Jubileusz 50 lat istnienia. W sobotę 13 kwietnia świętować będziemy w Łodzi. Na początek będzie Msza św. w katedrze z ks. kard. Grzegorzem Rysiem, a potem w Instytucie Europejskim panele dyskusyjne pod hasłem „Kościół jutra” i modlitwa końcowa. Będzie transmisja w internecie.
7. Narodowy Marsz Życia odbędzie się w Warszawie w przyszłą niedzielę 14 kwietnia. Rozpocznie się na Placu Zamkowym o godz. 12.30. Ma to być manifestacja na rzecz życia i rodziny, wiary i wierności, a także wolności i niepodległości. A również wyraz solidarności z dziećmi poczętymi zagrożonymi aborcją i ofiarami tego przestępstwa – dziećmi, które już nigdy się nie narodzą, a także z ich matkami i ojcami, którzy często są także ofiarami tego dramatu.
8. Kilka tygodni temu daliśmy pierwsze ogłoszenie o wyjeździe na Festiwal Parafii latem. Jest to spotkanie dla członków parafii prowadzonych przez Chemin Neuf we Francji, Polsce, Brazylii i Włoch – czas formacji, modlitwy i odpoczynku. W międzyczasie dopracowywaliśmy szczegóły. Wiemy już teraz, że wspólny wyjazd autobusem będzie 26 lipca (w piątek wieczorem), a wrócimy do Wesołej 4 sierpnia (w niedzielę wieczorem). Niedziela 28 lipca to dzień na zwiedzanie. Cena za udział w Festiwalu to według możliwości między 1000 a 1300 zł i 500 zł za autobus. Dzieci do 13 roku życia mają zniżkę. Chętni mogą też dotrzeć indywidualnie samochodem lub samolotem. Szukamy też osób, które mogłyby nam pomóc w tłumaczeniach z francuskiego na polski. Prosimy o zapisy na adres kancelaria@parafiawesola.pl i zaliczkę w wysokości 500 zł do końca kwietnia.
9. Caritas naszej parafii prosi o przyniesienie skarbonek z jałmużną wiekopostną (dotyczy dzieci, które w szkole nie przekazały skarbonek katechecie). Można je zostawiać w zakrystii do 14 kwietnia.
10. Podziękowania:

    * MIVA Polska dziękuje naszej parafii za przekazanie 3 660 zł na środki transportu dla misjonarzy.
    * Ojciec Marcin i parafia w Mistowie dziękuje za wsparcie budowy kościoła. Ofiary z niedzieli rekolekcyjnej dały na ten cel 8 374 zł.
    * W połowie grudnia p. Anna Godlewska zbierała pieniądze na studnię Świętego Józefa w Areer w Sudanie Południowym. Ofiary oraz sprzedaż obrazów, ceramiki i ozdób dały 10 270 zł, co pokryło ¼ kosztów. 1 marca br. studnia została oddana do użytku!
11. Od jakiegoś czasu w kościele i kaplicy rozkładane są różnego rodzaju ulotki. Promowane treści nie zawsze są zgodne z Ewangelią i nauką Kościoła, a w zeszłym tygodniu, zdarzyły się też ulotki polityczne. Prosimy, aby samowolnie niczego nie rozkładać i za każdym razem wyłożenie ulotek lub gazet konsultować z nami.
12. W ostatnim tygodniu pożegnaliśmy śp. Ewę Stecką i śp. Ryszarda Duszyńskiego. Dobry Jezu…

<!--EndFragment-->