---
type: annoucement
title: ogłoszenia parafialne i duszpasterskie
date: 2020-02-23T18:00:00.000Z
---

####VII Niedziela zwykła – 23 lutego 2020

1. W ubiegłą niedzielę pod naszym kościołem przez pewien czas zbierane były podpisy na liście jednego z kandydatów na prezydenta. Oświadczamy, że odbyło się to bez wiedzy i zgody o. Proboszcza. Zgoda była jedynie na społeczną inicjatywę dotyczącą wysokich cen śmieci. Ten incydent daje okazję do zadeklarowania, że sprzeciwiamy się zbieraniu podpisów na terenie kościelnym na jakichkolwiek listach wyborczych i partyjnych oraz organizowaniu spotkań partyjnych. Przypominamy, że zgodnie z oficjalnym nauczaniem, Kościół nie identyfikuje się z żadną partią, a żaden kandydat na prezydenta nie jest (i raczej nie jest w stanie być…) doskonałym ucieleśnieniem nauki społecznej Kościoła. Każdy katolik ma prawo i obowiązek głosować zgodnie z własnym sumieniem, za co ponosi odpowiedzialność przed Bogiem i przyszłością naszego państwa. Jako parafia chcemy tworzyć wspólnotę, w której ludzie różnie myślący i różnie głosujący mogą czuć się przyjęci i wsparci na swojej duchowej drodze.

2. W kaplicy Domu rekolekcyjnego mamy nowy, dobry projektor i całą instalację do niego. Była to inwestycja w wysokości 11 000 złotych. Dziękujemy osobie, która swoim darem pokryła połowę kosztów. Zachęcamy jeszcze innych do wsparcia inwestycji. Dziękujemy też paniom, które przygotowały smalec, który się okazał przebojem dwóch weekendów dla młodzieży: za produkty dziękujemy p. Grażynie, za przygotowanie – p. Ali, Krysi i Czesi.

3. Dzisiaj zbiórka do puszek na Maćka – 11-latka z autyzmem i niepełnosprawnością intelektualną.

4. Skończyliśmy wizytę kolędową rodzin naszej parafii. Serdecznie wszystkim dziękujemy za miłe przyjęcie, modlitwę, złożone ofiary i często również podzielenie się z nami ważnymi sprawami. Mogło się zdarzyć, że kogoś nie było, albo nawet z naszej winy ktoś został opuszczony. Będziemy wdzięczni za takie sygnały i chętnie do tych rodzin jeszcze przyjdziemy. Wracamy też do godzin pracy kancelarii w poniedziałek: 16.30-17.30; w środę: 18.45-19.30 oraz w piątek: 7.45-8.15 i 16.30-17.30. Spowiadamy natomiast: 15 min przed każdą Mszą niedzielną i w tygodniu przed Mszami wieczornymi, a dodatkowo w piątki i soboty od godz. 17.30. Rano w tygodniu prosimy o zgłaszanie potrzeby spowiedzi w zakrystii zaraz po Mszy.

5. Dziś wieczorem zapraszamy młodzież na spotkanie Młodzi OPEN w sali Tymoteusz.

6. Jutro, w poniedziałek 24 lutego, zapraszamy na spotkanie biblijne z Markiem Kitą. Szczególnie zapraszamy osoby zaangażowane w formację Nikodem, ale jest to wieczór otwarty dla wszystkich. Tym razem będzie miał formę warsztatową, co da okazję do uczenia się pracy z tekstem biblijnym (warto przynieść swoją Biblię).

7. We wtorek 25 lutego na godz. 20 zapraszamy na spotkanie ostatkowe. Zawodowy kucharz z Syrii przygotuje nam smaczną, syryjską kolację. Będzie to też okazja do inauguracji ponownego zaangażowania naszej parafii w program Caritasu „Rodzina rodzinie” – programu pomocy konkretnym rodzinom w Syrii, które tym razem będzie na okres całego roku. Podczas wieczoru zbierzemy ofiary na pokrycie kosztów kolacji oraz chętni będą mogli wnieść pierwszy wkład w program pomocy. Konieczny jest zapis na tę kolację, żebyśmy wiedzieli, ile przygotować jedzenia (zapisać się można do dzisiejszego wieczora bez żadnych opłat w zakrystii, przez maila lub przez aplikację).

8. 26 lutego, w Środę Popielcową, rozpoczynamy Wielki Post. Liturgie z nałożeniem popiołu będą o godz. 7, 18 i dodatkowa Msza z myślą o pracujących o godz. 20. Pomiędzy Mszami wieczornymi będzie Adoracja Najświętszego Sakramentu. W piątki Wielkiego Postu zapraszamy na nabożeństwo Drogi Krzyżowej o godz. 17.15 dla dzieci oraz o 18.40 – dla starszej młodzieży i dorosłych (w najbliższy piątek Nabożeństwo przygotuje i poprowadzi Wspólnota Zwiastowanie). W każdą niedzielę Wielkiego Postu odprawiamy Gorzkie Żale o godz. 17.15.

9. W następną niedzielę (1 marca) zaczynamy próby chóru przygotowującego liturgię Triduum Paschalnego. Zapraszamy wszystkich chętnych o godzinie 19.15 do sali ks. Prałata Stefana Wysockiego przy kaplicy. Do chóru będzie można dołączyć jeszcze na dwie kolejne próby, potem zamkniemy listę chórzystów.

10. Również w następną niedzielę zapraszamy na spotkanie ojców w sali Zwiastowania w Domu rekolekcyjnym o godz. 19.15: modlitwa, nauczanie, wspólne rozmowy.

11. W sobotę, 14 marca, organizujemy dzień formacyjny dla nastolatków w wieku 11-13 lat, którzy chcą pomóc w posłudze weekendu Tymoteusz-ewangelizacji dzieci (śpiew, taniec, skecze). Chętnych prosimy o kontakt z s. Kasią mailowo, telefonicznie lub przez aplikację. Potrzebujemy również pomocy dorosłych przy tym weekendzie dla dzieci w grupkach z dziećmi jak i w posłudze materialnej: kuchnia, ustawianie sal. Prosimy również o kontakt. Zapraszamy! Jest to wspaniały czas ewangelizacji, mówienia dzieciom o Jezusie przez słowa, świadectwa, gry, zabawy, piosenki.

12. Propozycja projektu katolickiego „Zobaczyć siebie na nowo w oczach Boga.” Zapraszamy na cykl spotkań dla pań, które chcą poprawić swoją sprawność fizyczną i odkryć, poprzez słuchanie Słowa Bożego, jak pięknie stworzył je Pan. Spotkania będą miały formę ponadgodzinnych treningów opartych na ćwiczeniach interwałowych - tabata, cardio oraz pilates. Trening ma na celu poprawę kondycji, równowagi, elastyczności całego ciała. Jest bezpieczny dla kręgosłupa, ponieważ nie zawiera skakania i tupania i może być alternatywą dla powszechnych ćwiczeń na kręgosłup opartych na duchowości niechrześcijańskiej. Treningi poprowadzi Ula Drewnowska-Płatek i będą odbywały się w poniedziałki i środy o godz. 19.30 w Domu Rekolekcyjnym. Pierwsze spotkanie w środę 4 marca. Zgłoszenia przyjmujemy mailowo, przez aplikację i sms-em: 606 248 322.

13. Od 27 lutego rozpocznie się w naszej parafii kurs dla narzeczonych. Kurs będzie się odbywał w czwartki od godz. 19.30. Zapraszamy serdecznie. Ulotki leżą z tyłu kościoła.

14. W tym tygodniu w Domu rekolekcyjnym odbędą się Rekolekcje „Zobaczyć na nowo swoje powołanie zawodowe z Duchem Świętym” od wieczoru we środę 26 lutego do niedzieli 1 marca.

15. W tym tygodniu pożegnaliśmy p. Adama CHOJECKIEGO. Powierzmy go Bożemu Miłosierdziu. Dobry Jezu…
