---
type: annoucement
title: ogłoszenia parafialne i duszpasterskie
date: 2023-05-21T09:25:27.022Z
---
<!--StartFragment-->

<h4 style="text-align:center;">VII NIEDZIELA WIELKANOCY - 21 maja 2023</h4>

1. Dziś:

   * uroczystość Wniebowstąpienia Pańskiego,
   * wieczorem mamy drugą i ostatnią okazję na odkrywanie sztuki prof. **Nowosielskiego** w naszej kaplicy i kościele, korzystając z pomocy brata José Ignacio Iglesia Puig SM, który sztukę sakralną artysty zestawia ze innymi dziełami i okolicznościami historycznymi. Początek o 19.00 w kaplicy,
   * zachęcamy też do obejrzenia umieszczonego na kanale YouTube parafii bardzo ciekawego nauczania teologa prawosławnego Michała Klingera nt. Drogi Krzyżowej w naszym kościele. <https://www.youtube.com/watch?v=Tc4xdAoaMJk>
2. Zachęcamy do udziału w **nabożeństwach** **majowych** codziennie po Mszy św. wieczornej przy figurze Matki Bożej. Po nim, jak zwykle adoracja Najświętszego Sakramentu do godz. 19.15.\
   W niedziele nabożeństwo odprawiamy przed Mszą wieczorną, o godz. 17.45.
3. W środę 24 maja wieczornej Mszy św. przewodniczyć będzie ks. bp Marek Marczak, biskup pomocniczy diecezji łódzkiej. Udzieli sakramentu **bierzmowania** młodzieży naszej parafii, kończącej blisko dwuletnie przygotowania. Polecamy tę młodzież i ich rodziny Waszej modlitwie. 
4. Następna niedziela to Uroczystość **Zesłania Ducha Świętego**, która kończy okres wielkanocny. Zapraszamy na czas modlitwy w kaplicy Domu rekolekcyjnego w wigilię uroczystości: wspólne uwielbienie o 19.30, a o 21.30 – celebrację wigilijnej Mszy św.
5. Za dwa tygodnie obchodzić będziemy doroczny **odpust** w połączeniu z **festynem** parafialnym. Uroczysta Msza św. sprawowana będzie o godz. 12.00, a po niej zapraszamy dorosłych i dzieci na atrakcje kulinarne oraz gry i zabawy integracyjne. Jest to nasze wspólne święto, dlatego chcielibyśmy razem je zorganizować. Bardzo prosimy tych, którzy mogą, o przyniesienie sałatki lub deseru. Będzie również tzw. „swojski stół”, na który można przynosić własne przetwory: ogórki, grzybki, smalec i inne.. Potrzebujemy także bardzo pomocy w przygotowaniach w sobotę od godz. 9.30 do 12 i w niedzielę od 10.30. W obu przypadkach prosimy o wpisanie się na listę w zakrystii lub zgłoszenie się do nas. Pomoże nam to organiacyjnie.
6. W tegorocznych letnich rekolekcjach *Kana* bierze udział ponad setka dzieci. Potrzeba sporo **zabawek**. Jeśli Wasze dzieci "wyrosły", nie korzystają z różnych zabawek i chcą oddać, to jest okazja :) Prosimy o zabawki dla dzieci w wieku od 3 roku życia, kompletne i pełnowartościowe. Szczególnie: lalki bobas, wózki, samochody, klocki, gry, gry terenowe. Prosimy o nieprzynoszenie pluszaków, lalek barbie oraz zabawek bardzo delikatnych. Potrzebne są również nowe kredki i flamastry. Prosimy też o stare korale. Dzieci będą z nich robiły bransoletki. Zabawki będą zbierane do koszy po każdej Mszy św. w następnym tygodniu. Posłużą też przy innych okazjach.
7. Dziękujemy za utrzymanie przez wiele miesięcy praktyki rozróżniania dwóch kolejek do **Komunii** na rękę lub do ust. Mamy przekonanie, że to rozróżnienie już nie jest konieczne, możemy przyjmować Komunię na oba sposoby w każdym punkcie udzielania Komunii. Wracamy też do propozycji Komunii pod dwiema postaciami na Mszy niedzielnej wieczornej i przy innych szczególnych okazjach.
8. Podobnie jak w zeszłym roku, organizujemy **pielgrzymko-wycieczkę** autokarową śladami prof. **Nowosielskiego** w dniach 26-29 czerwca. Tym razem odwiedzimy głównie Tychy i Kraków. Będzie ciekawie, pięknie i miło. Przewidywany koszt to 800 zł od osoby. Prosimy o wpłacenie zaliczki w wysokości 200 zł. Zapisy przez formularz [pod linkiem tutaj](https://forms.gle/T6dqx5dvFG8koLxj6) do końca maja, czyli jeszcze tylko przez 10 dni, bo potem będziemy musieli potwierdzać rezerwacje na określona liczbę uczestników. Więcej szczegółów znajduje się na pomarańczowych kartkach przy wyjściu z kościoła.
9. Już dziś rozpoczynamy zapisy na kolejne spotkanie **młodych** w wieku **10-13 lat**. Spotkanie to, na którym będzie okazja do wspólnej zabawy, śpiewu i rozwijania talentów i zainteresowań na warsztatach, odbędzie się w sobotę, 3 czerwca, w Domu Rekolekcyjnym o godz. 14.00. Więcej szczegółów i zapisy - na stronie naszej Parafii.
10. **Nastolatków** w wieku **14-18** lat Wspólnota *Chemin Neuf* zaprasza na obóz rekolekcyjny w Wiśle w dn. 11-16 lipca. Módlmy się też o owoce trwającego w Domu rekolekcyjnym weekendu dla nastolatków.
11. W najbliższy czwartek, 25 maja o 19.00 w sali Tymoteusz zapraszamy na kolejne **spotkanie dla 16-19**. Tematem tego spotkania będą relacje z rówieśnikami.
12. ***Młodzież** w wieku **18-30** lat zachęcamy do wyjazdu ze Wspólnotą Chemin Neuf na Światowe Dni Młodzieży w Lizbonie. Od 26 lipca do 1 sierpnia proponujemy udział w międzynarodowym festiwalu ewangelizacyjnym w nadmorskim kurorcie Portimao i potem przejazd do Lizbony na ŚDM od 1 do 6 sierpnia. Zbiorowego przejazdu z Polski nie zapewniamy. Koszt pobytu to 140 euro za Festiwal i 240 euro za Lizbonę. Informacje i zapisy na chemin-neuf.pl, zakładka 18-30.*
13. *Zaproszenie na **ciekawe wydarzenia** nieco dalej od nas, na które trzeba się zapisać:*

    * *katolicka konferencja „Z serca do serca, czyli o tym, jak się spotkać” z takimi gośćmi jak Helena Teixera Respondek, Tomasz Zieliński, Daniel Wojda i in. – 17 czerwca w Gdyni,*
    * *6-godzinne uwielbienie we Wrocławiu „ChwałaMu 2023” z Marcinem Zielińskim oraz wspaniałymi muzykami i liderami – 8 lipca we Wrocławiu.*
14. W tym tygodniu **pożegnaliśmy** śp. Andrzeja Jurzyńskiego . *Dobry Jezu…*

<!--EndFragment-->