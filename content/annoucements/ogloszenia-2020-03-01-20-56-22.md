---
type: annoucement
title: ogłoszenia parafialne i duszpasterskie
date: 2020-03-01T20:53:13.893Z
---

<h4 style="text-align:center;">I Niedziela Wielkiego Postu – 1 marca 2020</h4>

1. W każdą niedzielę Wielkiego Postu odprawiamy Gorzkie Żale o godz. 17.15. W piątki Wielkiego Postu zapraszamy na nabożeństwo Drogi Krzyżowej o godz. 17.15 dla dzieci oraz o 18.40 – dla starszej młodzieży i dorosłych. W najbliższy piątek wypada pierwszy piątek miesiąca, spowiadamy przed Mszą ranną i od godz. 17.30, oraz po wieczornej Drodze Krzyżowej. Do godziny 20 będzie wystawiony Najświętszy Sakrament i modlić się będziemy do Bożego Miłosierdzia. Sobota 7 marca to pierwsza sobota miesiąca, po Mszy zapraszamy na nabożeństwo. Podobnie jak w Adwencie, również w Wielkim Poście, chcemy zaproponować nocną Adorację Najświętszego Sakramentu. Tym razem będzie to we wtorki od 21.00 do 23.00 w Kaplicy Domu Rekolekcyjnego.
2. Rodziców młodzieży przygotowującej się do Bierzmowania zapraszamy na spotkanie w czwartek 5 marca o godz. 19.30 w Domu rekolekcyjnym (dotyczy obydwóch grup).
3. W naszej parafii na nowo proponujemy dołączenie do programu Caritasu „Rodzina Rodzinie”, który pomaga umęczonym wojną rodzinom syryjskim. Pomoc obejmie cały rok. W zakrystii dostępne są formularze do wypełnienia deklaracji wpłat na konto lub na tacę w drugą niedzielę miesiąca w oznaczonej kopercie. W ostatni wtorek zainaugurowaliśmy ten program. Dziękujemy wszystkim, którzy włączyli się w przygotowanie kolacji syryjskiej oraz w sprzątanie po niej. Już od dziś zaczynamy zbiórkę pieniędzy, można będzie donieść też w następną niedzielę. Mamy nadzieję, że i tym razem nasza parafia okaże dużą hojność serc!
4. Zbiórka do puszek na chorego Maćka w ostatnią niedzielę pozwoliła na zebranie kwoty 1770 zł. Bóg zapłać.
5. Stowarzyszenie Hospicjum Domowe zaprasza na intensywne i wartościowe szkolenie dla kandydatów na wolontariuszy i członków rodzin osób ciężko i przewlekle chorych. Stowarzyszenie działa od ponad 27 lat i świadczy opiekę również nad pacjentami z naszej Parafii i dzielnicy. Misję Hospicjum można streścić w słowach: „godnie, bez bólu, we własnym domu”. W ubiegłym roku zespoły lekarzy, pielęgniarek, fizjoterapeutów, psychologów i wolontariuszy otoczyły opieką ponad 600 osób chorych i ich rodzin w ich domach. Pracownicy i wolontariusze Hospicjum rozdają ulotki o działalności Hospicjum i szkoleniu oraz mogą udzielić dodatkowych informacji.
6. W dniach 25-26 kwietnia będzie organizowany weekend ewangelizacji dzieci „Tymoteusz” dla dzieci w wieku 7-9 lat. Dostępne są ulotki, na których można zapisywać dzieci na ten weekend. Ulotki można zostawić w zakrystii. Zapraszamy! Jest to wspaniały czas ewangelizacji, mówienia dzieciom o Jezusie przez słowa, świadectwa, gry, zabawy, piosenki. Dorosłych, którzy chcieliby pomóc w tym weekendzie przy animacji grupek dzieci, prosimy o kontakt z s. Kasią bezpośrednio, mailowo lub telefonicznie.
7. Beatyfikacja kard. Stefana Wyszyńskiego odbędzie się w niedzielę 7 czerwca o godz. 12:00 na pl. Piłsudskiego w Warszawie. Jesteśmy proszeni, żeby do połowy marca zebrać w parafii informacje o zapotrzebowaniu na wejściówki. Chętnych prosimy o zapisywanie się na liście w zakrystii.
8. Dziś wieczorem (1 marca) zaczynamy próby chóru przygotowującego liturgię Triduum Paschalnego. Zapraszamy wszystkich chętnych o godzinie 19.15 do dużej sali w Domu Rekolekcyjnym. Do chóru będzie można dołączyć jeszcze na dwie kolejne próby, potem zamkniemy listę chórzystów.
9. Również dzisiaj zapraszamy na spotkanie ojców w sali Zwiastowania w Domu rekolekcyjnym o godz. 19.15: modlitwa, nauczanie, wspólne rozmowy.
