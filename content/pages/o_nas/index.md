---
type: pageCrew
title: O nas
---

Jesteśmy wspólnotą parafii pod wezwaniem Bożej Opatrzności. Tą cząstką Kościoła Chrystusa, który żyje, modli się i wspólnie angażuje w dzielnicy Wesoła, na obrzeżach Warszawy. Parafia istnieje od 1950 roku. Od września 2011 roku biskup Warszawsko-Praski ks. apb Henryk Hoser przekazał pieczę duszpasterską nad parafią Wspólnocie _Chemin Neuf_. parafia jest prowadzona przez Wspólnotę _Chemin Neuf_. We wrześniu 2019 r. urząd proboszcza po ojcu Mariuszu Tłokińskim przejął ojciec Adam Strojny, wikariuszem natomiast został ojciec Krzysztof Charańczuk. Razem z księżmi ekipę prowadzącą parafię tworzą też: siostra konsekrowana Katarzyna Jackowska oraz osoby żyjące w związkach małżeńskich: Jolanta Łęczycka i Marek Sęczek. W posłudze parafii są też inni bracia i siostry ze Wspólnoty _Chemin Neuf_ oraz z Fraterni Misyjnych Parafialnych _Chemin Neuf_. Pomocą w parafii służy też ksiądz rezydent Artur Kasprzak z diecezji kaliskiej.

Wspólnota _Chemin Neuf_ wywodzi się z grupy modlitewnej, powstała w 1973 r. w Lyonie we Francji. Wywodzi się z duchowości ignacjańskiej. Jest wspólnotą katolicką o powołaniu ekumenicznym. Liczy ona dzisiaj ok. 2000 członków w trzydziestu krajach. Jej misją jest ewangelizacja i zaangażowanie na rzecz jedności, co realizuje na różne sposoby pośród dorosłych, młodzieży, nastolatków i dzieci. Powierzonych jest nam 26 parafii na świecie, w Polsce oprócz parafii tutejszej jesteśmy obecni też w Mistowie koło Mińska Mazowieckiego. Prowadzimy również akademiki (w Polsce akademik w Łodzi oraz w Lublinie) oraz Domy rekolekcyjne. W domu w Wesołej wraz z osobami konsekrowanymi – ojcami i siostrami mieszkają dwie rodziny. Razem modlimy się i ewangelizujemy. Pragniemy, aby charyzmat naszej Wspólnoty służył całej parafii: otwarcie charyzmatyczne, troska o jedność, zakorzenienie w tradycji ignacjańskiej, ewangelizacja.

Pomostem pomiędzy Wspólnotą a Parafią są Fraternie Misyjne Parafialne _Chemin Neuf_, do których należą parafianie, którym bliska jest duchowość Wspólnoty. Podejmują oni drogę braterstwa i formacji oraz niosą różne odpowiedzialności.

W Parafii działa wiele wspólnot i grup. Jesteśmy dynamiczną społecznością, w której wiele się dzieje. Od swego założenia w 1950 roku parafia gromadzi ludzi szukających doświadczenia Boga i Jego Opatrzności. Na tej drodze Bóg posłużył się wieloma osobami duchownymi i świeckimi.

Za czasów pierwszego proboszcza ks. Antoniego Rutkowskiego parafia nabierała kształtów. Ks. prałat Stefan Wysocki zdołał zrealizować wizję żywej i nowatorskiej parafii. Dzięki polichromiom prof. J. Nowosielskiego w kościele i Domu Rekolekcyjnym powstała wyjątkowa przestrzeń modlitwy i spotkania. Ks. Zbigniew Wojciechowski zapisał się jako gospodarz, który uporządkował teren i wiele aspektów funkcjonowania parafii.

Niemal od początków istnienia Odnowy w Duchu Świętym w Polsce w tej parafii działa Wspólnota _Zwiastowanie_, dzięki której coraz to nowe pokolenia parafian odkrywały żyjącego Jezusa. Przez lata Duch Święty otwierał serca i umysły oraz uzdalniał do służenia charyzmatami. Dziś czuć można tę dyspozycyjność, która sprawia, że staje się możliwa coraz to dalsza droga tworzenia żywej wspólnoty parafialnej, zaangażowanej w dzieło Nowej Ewangelizacji.
