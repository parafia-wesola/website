---
type: article
title: "Q&A: pytania i odpowiedzi"
date: 2020-05-02T15:41:25.522Z
eventDate: ""
author: parafia wesoła
cover: list_do_parafian_27.03.2020.png
---
<h3 style="text-align:center;">Parafia Opatrzności Bożej w Wesołej w czasie pandemii</h3>

<h3 style="text-align:center;">Q & A - odpowiedzi na Wasze pytania</h3>

#### 1. Co mam w ogóle robić w tym czasie?

Modlić się o ufność i pokój, myć ręce i stosować inne środki bezpieczeństwa.

#### 2. Czy mogę przyjść do kościoła?

Tak, zapraszamy. Według obecnych norm w naszym kościele może być jednocześnie maksymalnie 23 osoby. Miejsca w kościele oznaczone są kolorową kartką. Można też stanąć wokół kościoła, pamiętając o zachowaniu odległości pomiędzy osobami oraz o zakrywaniu ust i nosa.

#### 3. Jak mogę uczestniczyć we Mszy świętej?

**Duchowo**, korzystając z transmisji w internecie lub **osobiście** w kościele, zachowując środki bezpieczeństwa. Obowiązuje dyspensa (zob. dokument z 12.03.2020 [link](https://diecezja.waw.pl/6899)) od osobistego udziału we Mszy świętej niedzielnej. Szczególnie prosimy o pozostanie w domach osoby starsze, chore oraz dzieci i ich opiekunów. Codziennie transmitujemy [link](https://www.facebook.com/Parafia-Opatrzno%C5%9Bci-Bo%C5%BCej-Weso%C5%82a-444169575744240/) online Mszę wieczorną, a w niedzielę również Msze o 10.30 i 18.00.\
Decydując się na osobisty udział, można wybrać Mszę w tygodniu o 7.00 lub 18.00, albo Mszę niedzielną w sobotę o 18.00 lub w niedzielę o 7.00, 9.00, 10.30, 12.00 lub 18.00.

#### 4. Czy mogę bezpiecznie przyjąć Komunię świętą?

Szafarze myją ręce bezpośrednio przed udzielaniem Komunii. Zachęcamy do przyjmowania Komunii świętej na rękę, co jest bezpieczniejsze podczas epidemii wirusa roznoszonego drogą kropelkową (zob. załączniki nt. Komunii na rękę). Osoby, które wybierają przyjęcie Komunii do ust, proszone są o podejście w drugim rzędzie lub po upewnieniu się, że pozostały tylko osoby przyjmujące do ust. Przypominamy też o możliwości tylko duchowego przyjęcia Komunii ( zob. [link](https://deon.pl/kosciol/ks-grzegorz-strzelczyk-tlumaczy-na-czym-polega-przyjecie-komunii-duchowej,789609)).\
Istnieje też możliwość przyjęcia Komunii poza Mszą świętą pół godziny po Mszach niedzielnych transmitowanych (tzn. między 11.20 a 11.50 oraz między 19.00 a 19.30), o 15.00 (w sobotę i niedzielę) oraz o 19.15 od poniedziałku do soboty.

* O. Dariusz Piórkowski, [Dlaczego przyjmować Komunię świętą na rękę? Odpowiada św. Katarzyna ze Sieny](https://deon.pl/wiara/dlaczego-przyjmowac-komunie-swieta-na-reke-odpowiada-sw-katarzyna-ze-sieny,854564)
* Ks. Helmut Jan Sobeczko, [Komunia święta na rękę. Podstawy historyczne i teologiczno–pastoralne](http://vademecumliturgiczne.pl/2016/10/18/komunia-swieta-na-reke-podstawy-historyczne-i-teologiczno-pastoralne/)
* O. Remigiusz Recław, [Jak przyjmować Komunię Świętą na rękę?](https://www.youtube.com/watch?v=AkxsKesRr3Y)

#### 5. Jak mogę się wyspowiadać?

Spowiadamy od poniedziałku do piątku podczas Adoracji wieczornej, czyli od zakończenia Mszy św. do godz. 19.15. W pierwsze piątki zapraszamy również od 17.00.\
 W niedziele spowiedź możliwa jest na 15 minut przed każdą Mszą świętą ranną oraz wieczorem od 17.00.

W związku z pandemią wprowadziliśmy zasadę dezynfekowania osłonki w kratkach konfesjonału po każdym penitencie. Można też poprosić o spowiedź na zewnątrz pod kościołem lub na spacerze w lesie. Można też usiąść z księdzem w sali Tymoteusz w domu parafialnym. Prosimy o telefoniczny kontakt z wybranym księdzem, żeby ustalić takie spotkanie.

Jeśli ktoś pozostaje w sytuacji, w której nie może spotkać się z księdzem, może wzbudzić żal doskonały, który przeżywany ze względu na miłość do Boga, połączony z pragnieniem spowiedzi, skutkuje odpuszczeniem grzechów (zob. [link](http://wiez.com.pl/2020/03/19/instrukcja-do-zalu-doskonalego-czyli-co-robic-gdy-nie-ma-dostepu-do-spowiednika/)) Szczególnie osoby starsze lub chore zachęcamy do zaufania takiej formie przyjęcia miłosierdzia Bożego.

#### 6. Kiedy mogę przyjść, żeby indywidualnie pomodlić się w kościele?

Kościół otwarty jest codziennie od 6.00 do 8.00 oraz od 17.00 do 19.15, a w soboty i niedziele już od 15.00.

#### 7. Kiedy jest Adoracja Najświętszego Sakramentu?

Najświętszy Sakrament wystawiony jest od poniedziałku do piątku między 18.40 a 19.15, a w soboty i niedziele od 15.00 do 17.50.

#### 8. Czy mogę prosić o wizytę księdza w domu?

Wystarczy umówić się indywidualnie z księdzem. Odwiedzamy chorych w pierwsze piątki miesiąca oraz w terminach umówionych indywidualnie. Ksiądz przyjedzie w masce oraz zachowa bezpieczny dystans.

#### 9. Jak mogę skorzystać z kancelarii parafialnej?

Dyżury w kancelarii pozostają stałe: poniedziałek 16.30-17.30, środa 18.45-19.30, piątek 7.45-8.15 i 16.30-17.30. Prosimy o kontakt telefoniczny na numer 22 773 56 35 lub mailowy na (mailto:kancelaria@parafiawesola.pl). Można skorzystać też z numerów komórkowych księży lub s. Kasi.

#### 10. Jak możemy umówić się na chrzest / ślub / pogrzeb?

Obowiązują ogólne ustalenia do zobaczenia w zakładkach o sakramentach na stronie internetowej, pamiętając o limicie osób do 15 w kościele, do 50 – na cmentarzu. Prosimy o kontakt z kancelarią, lub bezpośrednio z o. Adamem, o. Krzysztofem lub s. Kasią.

#### 11. Co z Pierwszą Komunią?

Nie potrafimy podać nowego terminu dużej celebracji. Mamy nadzieję, że będzie możliwa jesienią. Można przemyśleć indywidualne podejście i zwrócić się do o. Krzysztofa, żeby umówić się na Pierwszą Komunię dziecka podczas Mszy parafialnej lub podczas dodatkowej celebracji.

#### 12. Kiedy bierzmowanie?

W maju przewidziana była celebracja sakramentu bierzmowania młodzieży, która od półtora roku przygotowuje się do tego. Planujemy tę celebrację na jesień, ale terminu zależeć będzie od sytuacji epidemicznej oraz dyspozycyjności Biskupa. Póki co kontynuujemy przygotowanie online

#### 13. Czym mogę karmić się duchowo w tym czasie?

Zachęcamy przede wszystkim do lektury Pisma świętego. Psalmy, czytania z dnia, Ewangelie, w połączeniu z jakimś dobrym komentarzem z internetu, to wybór dostępny dla każdego! W internecie jest też wiele dobrych treści. Zachęcamy do korzystania z aleteia.pl, deon.pl, mateusz.pl. Wystrzegajmy się natomiast tego, co pomnaża lęki i podziały.

#### 14. Jak mogę zamówić Mszę w konkretnej intencji?

Można skontaktować się z nami przez telefon w godzinach pracy kancelarii lub przez internet, a w późniejszym czasie złożyć ofiarę osobiście lub zrobić przelew (z zaznaczeniem, której Mszy dotyczy).

#### 15. Jak mogę wesprzeć parafię?

Ofiarę na tacę można złożyć do koszyka przed ołtarzem lub pod chórem. Można również zrobić to przelewem na konto parafii : 28 8019 1010 2002 0007 0714 0001, Bank Spółdzielczy w Halinowie, oddział Wesoła. Przelew opisany jako „darowizna na cele kultu religijnego” można odpisać od podstawy opodatkowania. Przelewem również można przekazać zadeklarowane wpłaty w ramach programu pomocy Syrii „Rodzina Rodzinie”.