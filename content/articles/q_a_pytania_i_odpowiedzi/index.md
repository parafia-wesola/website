---
type: article
title: "Q&A: pytania i odpowiedzi"
date: 2020-05-02T15:41:25.522Z
eventDate: ""
author: parafia wesoła
cover: list_do_parafian_27.03.2020.png
---
<h3 style="text-align:center;">Parafia Opatrzności Bożej w Wesołej w czasie pandemii</h3>

<h3 style="text-align:center;">Q & A - odpowiedzi na Wasze pytania</h3>

<!--StartFragment-->

**\
*– aktualizacja z dn. 6 czerwca 2020***

**1. Co mam w ogóle robić w tym czasie?**

Cieszymy się, że Bóg zachował nas razem w zdrowiu i bezpieczeństwie. Dziękujemy wszystkim, którzy trwają w wierze i we wrażliwości jedni na drugich. Dalej trzeba nam modlić się o ufność i pokój, myć ręce i stosować inne środki bezpieczeństwa, biorąc pod uwagę zarówno obiektywne zagrożenia jak i różne wrażliwości między nami.

Po skończonym Okresie Wielkanocnym jesteśmy w Liturgii w Okresie zwykłym, który może stawać się nadzwyczajnym dzięki działaniu Ducha Świętego! 7 czerwca nasza parafia obchodzi **Jubileusz 70-lecia istnienia**. Świętujemy pod hasłem „**Żyję w Opatrzności!**” Mamy nadzieję, że kolejne dni i miesiące będą okazją do doświadczania tej prawdy.

**2. Czy mogę przyjść do kościoła?**

Tak, zapraszamy! Według obecnych norm nie musimy określać maksymalnej liczby osób w kościele, ale mamy obowiązek zachować **2 metry odległości między osobami** (wyjątkiem są osoby mieszkające razem). Dla zachowania tego dystansu dostępne miejsca siedzące w kościele oznaczone są kolorową kartką. Można też stanąć w kościele lub na zewnątrz wokół kościoła, pamiętając o zachowaniu odległości pomiędzy osobami. Wskazania rządowe oraz kościelne przypominają też o **konieczności zakrywania ust i nosa**.

**3. Jak mogę uczestniczyć we Mszy świętej?**

**Zachęcamy do osobistego udziału**we Mszyw kościele, zachowując środki bezpieczeństwa. Mszę niedzielną sprawujemy w kościele o 7.00, 9.00, 10.30, 12.00 oraz 18.00 (Msza w sobotę o 18.00 też już jest Mszą niedzielną). Sakrament Eucharystii daje nam szansę przyjęcia łaski obecności żywego Boga, który daje nam się spotkać w znakach, w obecności w konsekrowanym Chlebie, we wspólnocie Kościoła zgromadzonej na modlitwie i normalna przestrzeń tego spotkania to nie świat wirtualny ale rzeczywisty. Przypominamy też jednak, że Ordynariusz naszej Diecezji ks. Bp Romuald Kamiński przedłużył dyspensę od osobistego udziału we Mszy świętej niedzielnej (zob. dokument z 29.05.2020<https://diecezja.waw.pl/7035>) dla osób chorych lub mających objawy infekcji oraz dla wszystkich wiernych, którzy czują obawę przed zarażeniem. Osoby korzystające z dyspensy zachęcamy **duchowego uczestnictwa** poprzez transmisję na facebookowej stronie parafii. W każdą niedzielę transmitujemy Mszę o 10.30 i o 18.00. Rezygnujemy już z transmisji codziennej Mszy wieczornej, ale w wyjątkowych sytuacjach można o taką transmisję poprosić.

**4. Czy mogę bezpiecznie przyjąć Komunię świętą?**

Szafarze myją ręce bezpośrednio przed udzielaniem Komunii. Zachęcamy do przyjmowania Komunii świętej na rękę, co jest bezpieczniejsze podczas epidemii wirusa roznoszonego drogą kropelkową (zob. załączniki nt. Komunii na rękę). Osoby, które wybierają przyjęcie Komunii do ust, proszone są o podejście w drugim rzędzie lub po upewnieniu się, że pozostały tylko osoby przyjmujące do ust. Pozostaje też możliwości tylko duchowego przyjęcia Komunii (zob.[link](https://deon.pl/kosciol/ks-grzegorz-strzelczyk-tlumaczy-na-czym-polega-przyjecie-komunii-duchowej,789609)).\
Istnieje możliwość przyjęcia Komunii sakramentalnej pół godziny po Mszach niedzielnych transmitowanych (tzn. między 11.20 a 11.50 oraz między 19.00 a 19.30) oraz o 19.15 od poniedziałku do soboty.



Więcej nt. Komunii na rękę:

* O. Dariusz Piórkowski,[Dlaczego przyjmować Komunię świętą na rękę? Odpowiada św. Katarzyna ze Sieny](https://deon.pl/wiara/dlaczego-przyjmowac-komunie-swieta-na-reke-odpowiada-sw-katarzyna-ze-sieny,854564)
* Ks. Helmut Jan Sobeczko,[Komunia święta na rękę. Podstawy historyczne i teologiczno–pastoralne](http://vademecumliturgiczne.pl/2016/10/18/komunia-swieta-na-reke-podstawy-historyczne-i-teologiczno-pastoralne/)
* O. Remigiusz Recław,[Jak przyjmować Komunię Świętą na rękę?](https://www.youtube.com/watch?v=AkxsKesRr3Y)

**5. Jak mogę się wyspowiadać?**

Spowiadamy od poniedziałku do piątku podczas Adoracji wieczornej, czyli od zakończenia Mszy św. do godz. 19.15. W pierwsze piątki zapraszamy również od 17.00. W niedziele spowiedź możliwa jest na 15 minut przed każdą Mszą świętą ranną oraz wieczorem od 17.00.

W związku z pandemią wprowadziliśmy zasadę dezynfekowania osłonki w kratkach konfesjonału po każdym penitencie. Można też poprosić o spowiedź na zewnątrz pod kościołem lub na spacerze w lesie. Można też usiąść z księdzem w sali Tymoteusz w domu parafialnym. Prosimy o telefoniczny kontakt z wybranym księdzem, żeby ustalić takie spotkanie.

Jeśli ktoś pozostaje w sytuacji, w której nie może spotkać się z księdzem, może wzbudzić żal doskonały, który przeżywany ze względu na miłość do Boga, połączony z pragnieniem spowiedzi, skutkuje odpuszczeniem grzechów (zob.[link](http://wiez.com.pl/2020/03/19/instrukcja-do-zalu-doskonalego-czyli-co-robic-gdy-nie-ma-dostepu-do-spowiednika/)) Szczególnie osoby starsze lub chore zachęcamy do zaufania takiej formie przyjęcia miłosierdzia Bożego.

**6. Kiedy mogę przyjść, żeby indywidualnie pomodlić się w kościele?**

Kościół otwarty jest codziennie od 6.20 do 8.00 oraz od 17.00 do 19.15, a w soboty i niedziele już od 15.00.

**7. Kiedy jest Adoracja Najświętszego Sakramentu?**

Najświętszy Sakrament wystawiony jest od poniedziałku do piątku między 18.40 a 19.15, a w soboty\
i niedziele od 15.00 do 17.50.

**8. Czy mogę prosić o wizytę księdza w domu?**

Wystarczy umówić się indywidualnie z księdzem. Odwiedzamy chorych w pierwsze piątki miesiąca oraz w terminach umówionych indywidualnie. Ksiądz przyjedzie w masce oraz zachowa bezpieczny dystans.

**9. Jak mogę skorzystać z kancelarii parafialnej?**

Do kancelarii można przyjść w poniedziałek 16.30-17.30, środę 18.45-19.30 lub piątek 7.45-8.15 i 16.30-17.30. Zachęcamy też do kontaktu telefonicznego na numer 22 773 56 35 lub mailowego na adres [kancelaria@parafiawesola.pl](mailto:kancelaria@parafiawesola.pl). Można skorzystać też z numerów komórkowych księży lub s. Kasi.

**10. Jak możemy umówić się na chrzest / ślub / pogrzeb?**

Obowiązują ogólne ustalenia do konsultacji na stronie internetowej w zakładkach o sakramentach. Prosimy o kontakt z kancelarią, lub bezpośrednio z o. Adamem, o. Krzysztofem lub s. Kasią.

**11. Co z Pierwszą Komunią?**

Nowy proponowany termin Pierwszej Komunii to **19 września**. Można też przemyśleć indywidualne podejście i umówić się wcześniej na Pierwszą Komunię dziecka podczas wybranej Mszy parafialnej lub podczas dodatkowej celebracji. W tej sprawie prosimy o kontakt z o. Krzysztofem.

**12. Kiedy bierzmowanie?**

Termin bierzmowania został przeniesiony z maja na czwartek **17 września** o godz. 18.

**13. Czym mogę karmić się duchowo w tym czasie?**

Zachęcamy przede wszystkim do lektury Pisma świętego. Psalmy, czytania z dnia, fragmenty Ewangelii, w połączeniu z jakimś dobrym komentarzem z internetu, to wybór dostępny dla każdego! W internecie jest też wiele innych dobrych treści. Zachęcamy do korzystania z aleteia.pl, deon.pl, mateusz.pl. Wystrzegajmy się natomiast tego, co pomnaża lęki i podziały.

**14. Jak mogę zamówić Mszę w konkretnej intencji?**

Można skontaktować się z nami przez telefon w godzinach pracy kancelarii lub przez internet, a w późniejszym czasie złożyć ofiarę osobiście lub zrobić przelew (z zaznaczeniem, której Mszy dotyczy).

**15. Jak mogę wesprzeć parafię?**

Ofiarę na tacę można złożyć do koszyka przed ołtarzem lub pod chórem. Można również zrobić to przelewem na konto parafii : 28 8019 1010 2002 0007 0714 0001, Bank Spółdzielczy w Halinowie, oddział Wesoła. Przelew opisany jako „darowizna na cele kultu religijnego” można odpisać od podstawy opodatkowania. Przelewem również można przekazać zadeklarowane wpłaty w ramach programu pomocy Syrii „Rodzina Rodzinie”.



Niech Boża Opatrzność czuwa nad nami a my, dzień po dniu, nie tylko cieszmy się życiem w Parafii Opatrzności Bożej, ale też decydujmy się na świadome złożenie naszej nadziei w Bogu i na pozwolenie Duchowi Świętemu, żeby nas prowadził!

o. Adam Strojny wraz z Ekipą parafialną

<!--EndFragment-->