---
type: article
title: List do parafian
date: 2020-04-17T20:52:31.619Z
eventDate: ''
author: parafia wesoła
cover: list_do_parafian_27.03.2020.png
---
**List do parafian, 18.04.2020**

***Kochani Parafianie i Przyjaciele Parafii Opatrzności Bożej w Wesołej,***

***Chrystus prawdziwie zmartwychwstał!!***

Kończymy Oktawę Zmartwychwstania Pańskiego! Dziękujemy wszystkim za wspólne przeżywanie tej Dobrej Nowiny w obecnych warunkach. Wasze uczestnictwo w liturgiach poprzez transmisje, Wasza modlitwa, życzenia i dobre słowo dało namacalne poczucie bycia razem. Dziękujemy za świadectwo wiary tak wielu z Was podczas niedzielnej procesji samochodowej!

Zachęcamy do dzielenia się **świadectwami** z przeżycia tych świąt (zdjęcia, filmy, świadectwa spisane). Dobre doświadczenia przeżyte w trudnym czasie warto przekazywać innym!

**Niedziela Miłosierdzia**

Niedziela Miłosierdzia, na koniec Oktawy, jest szczególną okazją na otwarcie serc na tę miłość Boga, która najpełniej wyraża się w śmierci i zmartwychwstaniu Jezusa. Oprócz niedzielnego programu Mszy świętych zapraszamy **online** na Koronkę do Bożego Miłosierdzia o 15.00 i Wieczór miłosierdzia o 19.00. Można też osobiście **adorować** Jezusa w Najświętszym Sakramencie od 15.00 w kościele. Między 15.00 a 18.00 będzie do dyspozycji dwóch księży na **spowiedź** sakramentalną (w kościele lub na zewnątrz). Komunię św. będzie można przyjąć przez 20 minut po Mszach transmitowanych (tzn. 11.30-11.50 oraz 19.00-19.20) oraz o 15.00 (na początek czasu Adoracji, ewentualnie również w jej trakcie). Można też indywidualnie umawiać się z księdzem.

Tego dnia obowiązywać jeszcze będzie zasada obecności **5 osób** w kościele.

**Nowe zasady**

Od poniedziałku 20 kwietnia wchodzą w życie nowe regulacje dotyczące zasad wspólnego funkcjonowania. W naszym kościele, proporcjonalnie do jego wielkości, będzie mogło przebywać jednocześnie **15 osób**. Prosimy o czuwanie nad tą liczbą oraz o wrażliwość na inne osoby, które również chciałyby wejść na Mszę lub Adorację (warto wymieniać się w kościele).

Wymagane jest **zakrywanie ust i nosa** w miejscach publicznych. Dotyczy to zatem pobytu w kościele i na terenie kościelnym (jedynie celebrans jest z tego wymogu zwolniony). Spotykając drugą osobę, trzymajmy dystans między sobą. Pamiętajmy o częstym myciu rąk. Przy wejściu do kościoła oraz przy konfesjonale i w zakrystii jest ustawiony płyn do **dezynfekcji**. Zachęcamy, by czyścić nim ręce po wejściu do kościoła oraz przed Komunią. Prosimy też o przetarcie folii w kratkach konfesjonału po własnej spowiedzi.

**Modlitwa**

Najlepszym ratunkiem chrześcijanina i otwarciem na dar pokoju jest modlitwa! Módlmy się razem i indywidualnie: o ustanie pandemii, za chorych, całą służbę zdrowia oraz o dobre rozeznanie dla władz podejmujących decyzje.

Zachęcamy do modlitwy **różańcem** codziennie o godz. 20.30.

**Msza święta**

Przypominamy, że dalej obowiązuje **dyspensa** od osobistego udziału we Mszy świętej. Szczególnie prosimy o pozostanie w domach osoby starsze, chore oraz dzieci i ich opiekunów. Proponujemy duchowy udział w liturgii Mszy św. niedzielnej dzięki **transmisji internetowej**. W ten weekend transmitować będziemy Mszę niedzielną trzy razy: sobota (18 kwietnia) 18 00 (o. Adam), niedziela (19 kwietnia) 10.30 (o. Krzysztof) i 18.00 (o. Adam).

Od poniedziałku do piątku Msze św. celebrujemy w kościele o 7.00 i 18.00.

**Komunia święta**

Komunia duchowa, przyjęta z głębokim pragnieniem przyjęcia Jezusa, w stanie łaski uświęcającej, czyli też bez przeszkód w postaci przywiązania do grzechu, pozwala na tę samą łaskę Komunii jak Komunia sakramentalna w sytuacji, kiedy jest ona możliwa.

Przy zwiększeniu limitu osób na celebracjach dostęp do Komunii sakramentalnej też będzie trochę łatwiejszy. Można z niej skorzystać podczas Mszy (zawsze udzielamy Komunii również na zewnątrz), a także po Adoracji Najświętszego Sakramentu od poniedziałku do piątku, tzn. o 19.15. Udzielamy też Komunii przez 20 minut po Mszach niedzielnych transmitowanych w internecie (Msze w sobotę o 18.00, a w niedzielę o 10.30 i 18.00).

**Modlitwa online**

Od poniedziałku do piątku transmitujemy Mszę wieczorną i Adorację Najświętszego Sakramentu.\
A dodatkowo w kolejne dni:

**Poniedziałek**, 20.30 – Różaniec,\
**Wtorek**, 20.00 – Wieczór uwielbienia,\
**Czwartek**, 19.30 – Nieszpory o jedność chrześcijan,\
**Piątek**, 15.00 – Koronka do Bożego Miłosierdzia.

Na kanale **YouTube** naszej parafii dostępne są, aktualne w swojej treści również teraz, rekolekcje o wierze zwyciężającej strach oraz inne materiały.

**Ofiary**

Dziękujemy wszystkim, którzy okazali troskę o parafię, składając dary finansowe. Osoby, które chciałyby złożyć **ofiarę na wsparcie parafii**, zachęcamy, żeby zrobić to przelewem na konto parafii : 28 8019 1010 2002 0007 0714 0001, Bank Spółdzielczy w Halinowie, oddział Wesoła. Przelew opisany jako „darowizna na cele kultu religijnego” można odpisać od podstawy opodatkowania.

Można też poprosić o **Mszę w danej intencji** kontaktując się z nami przez telefon w godzinach pracy kancelarii lub przez internet, w późniejszym czasie składając ofiarę osobiście lub robiąc przelew (z zaznaczeniem, której Mszy dotyczy).

Przelewem również można przekazać zadeklarowane wpłaty w ramach programu pomocy Syrii „Rodzina Rodzinie”.

o. Adam Strojny ccn, Proboszcz\
wraz z Ekipą parafialną oraz braćmi i siostrami z Chemin Neuf