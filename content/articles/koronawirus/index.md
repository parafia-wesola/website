---
type: article
title: KORONAWIRUS
date: 2020-03-14T00:10:20.485Z
eventDate: ''
author: parafia wesoła
cover: kosciol_-_kopia.png
---

####Komunikat 14.03.2020  
W związku z epidemią koronawirusa, warto przypomnieć sobie słowa św. Ignacego z Loyoli:

> Tak Bogu ufaj, jakby całe powodzenie spraw zależało tylko od Boga, a nie od ciebie; tak jednak dokładaj wszelkich starań, jakbyś ty sam miał to wszystko zdziałać, a Bóg nic zgoła.

Według tej zasady, motywowani odpowiedzialnością jedni za drugich i miłością braterską, musimy zgodzić się razem na pewne kroki i ograniczenia, aby utrudnić rozprzestrzenianie się wirusa. Rozumiemy, że nie ma dziś innego rozwiązania, jak unikanie zarażenia, czyli unikanie kontaktu z potencjalnym chorym a warto pamiętać, że zarażać mogą również osoby, które same nie mają objawów. Władze cywilne wydały rozporządzenia, które zostały przyjęte przez nasze władze kościelne i my jako parafia musimy się im podporządkować.  
\
Z żalem, ale w poczuciu konieczności, **_odwołujemy_** wszystkie spotkania:

- dla dzieci,
- ministrantów,
- bierzmowanych,
- narzeczonych,
- wieczory uwielbienia,
- wieczory biblijne,
- kurs francuskiego,
- kurs tańca,
- ćwiczenia dla kobiet.

####Zachowujemy:

- **Msze święte**  
  Póki co mamy pozwolenie na celebracje **Mszy świętych**, ale tylko w małym gronie tj. do 50 osób. Zachowamy zatem program Mszy w kościele, wiedząc że niestety tylko mała grupa będzie mogła do niego wejść. **Msza o godz. 9 transmitowana będzie na żywo** na parafialnej stronie Facebooka, a możliwe będzie jej odtworzenie w późniejszym czasie. Msza o godz. 12 będzie w kościele i nie będzie szczególnie adresowana do dzieci. **Zachęcamy do skorzystania z dyspensy** od osobistego uczestniczenia na Mszy i do wyboru modlitwy w domach, obejrzenia transmisji i przeżycia Komunii duchowej (w stanie łaski uświęcającej pragnienie Komunii otwiera na łaskę przekazywaną w Komunii sakramentalnej). Szczególnie seniorów oraz dzieci i ich opiekunów prosimy o zostanie w domu. Tych, którzy znajdą się na Mszy w kościele, **prosimy o niepodawanie ręki** na znak pokoju (zawsze możemy się do siebie uśmiechnąć i ukłonić😊) oraz o **przyjęcie Komunii na rękę** (szafarz myje ręce tuż przed udzielaniem i na koniec Komunii, a dotknięcie przez niego ust lub języka jednej osoby może skutkować przeniesieniem wirusa innej osobie). Również wieczorną Eucharystię i Adorację w tygodniu chcemy transmitować na FB.  
  \
  Wiedząc, że utrudniona będzie wspólna modlitwa, tym bardziej możemy wybierać modlitwę indywidualną i bycie w relacji, inaczej niż przez fizyczne spotkanie wielu osób razem.

- **Adoracja w ciszy**  
  Wieczorami od poniedziałku do piątku proponujemy Adorację w ciszy od zakończenia Mszy wieczornej do godz. 19.15. W piątki i soboty kościół będzie otwarty od godz. 15. Można przyjść na osobistą modlitwę, proponujemy indywidualną modlitwę Koronką do Bożego i Miłosierdzia i indywidualne odprawienie Drogi Krzyżowej (będzie można skorzystać z przygotowanych rozważań).

- **Spowiedź**  
  Spowiadamy 15 minut przed Mszami, a również w poniedziałki i piątki podczas Adoracji wieczornej.

####Bądźmy razem

Będziemy proponować też różne inne rzeczy poprzez media społecznościowe, więc bardzo zachęcamy do śledzenia aktualności na naszej nowej stronie internetowej, na FB oraz w aplikacji mobilnej (zachęcamy do jej ściągnięcia na własny telefon!).\
Zachęcamy też do indywidualnego kontaktu z nami. Już rozmowa telefoniczna może dać okazję do ważnego dzielenia i modlitwy. Tą drogą można się też umówić na indywidualne spotkanie z księdzem lub z s. Kasią.\
Ufamy, że Bóg przeprowadzi nas przez ten trudny czas. Módlmy się razem w intencji ustania pandemii, o pokój na świecie oraz za chorych, za całą służbę zdrowia i władze podejmujące decyzje.
####Myjcie często ręce, bądźcie zdrowi i Ducha nie gaście!😊
_Ekipa parafii Opatrzności Bożej w Wesołej_\
Dyspensa od obowiązku niedzielnego uczestnictwa we Mszy Świętej <https://dw-p.pl/6899>.\
Dekret Biskupa Warszawsko-Praskiego po wprowadzeniu stanu zagrożenia epidemicznego <https://dw-p.pl/6902>
