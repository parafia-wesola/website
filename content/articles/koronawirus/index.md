---
type: article
title: List do parafian
date: 2020-03-14T00:10:20.485Z
eventDate: ''
author: parafia wesoła
cover: wielki_tydzien.png
---
### List do parafian, 4.04.2020

<div style="font-style: italic;">Kochani Parafianie i Przyjaciele parafii Opatrzności Bożej w Wesołej,</div>

Dziękujemy Wam za modlitwę, kontakt, ofiary…. Za to, że razem jesteśmy Kościołem i idziemy naprzód przez te trudne dni. Dziękujemy wszystkim, którzy akceptują trudne ograniczenia, wybierają postawę otwarcia na innych i uwielbienia Boga w wierze, nie poddając się zniechęceniu, lękom, smutkowi.

Zachęcamy do korzystania z udostępnianych w internecie nagrań trzydniowych rekolekcji o wierze zwyciężającej strach, kazań pasyjnych, rozważań Drogi Krzyżowej oraz różnych modlitw i spotkań.

Niedziela Palmowa otwiera Wielki Tydzień, czyli przepiękne i bogate dni, które w tym roku przeżyjemy inaczej niż zwykle. Zewnętrzne ograniczenia i jakiekolwiek trudności nie mogą nam jednak przesłonić wspaniałej nowiny Świąt Wielkanocnych, która nawet jeszcze bardziej w tej sytuacji może wybrzmieć. Wierzymy w Boga, który idzie do końca w swojej miłości do nas i to właśnie chcemy w tych dniach przeżywać!

#### Spowiedź

W miarę możliwości zachęcamy do przeżycia doświadczenia Bożego Miłosierdzia w sakramencie pokuty i pojednania. W tym tygodniu spowiadamy:\
\
**Poniedziałek-środa:** od 17.00 do Mszy wieczornej oraz po Mszy do końca Adoracji o 19.15.\
**Wielki Czwartek:** od 15.00 do 17.00\
**Wielki Piątek i Wielką Sobotę:** od 9.30 do 13.00

Proponujemy spowiedź w regularnie dezynfekowanym konfesjonale, w sali Tymoteusz na dole Domu Rekolekcyjnego albo na spacerze. Najłatwiej będzie umówić się, dzwoniąc na numery komórkowe księży.

W sytuacji osobistej niemożności (obiektywnej lub subiektywnej) udania się do spowiedzi pozostaje zaufanie, że Bóg sam na różne sposoby może ogarniać nas swoim miłosierdziem. Można wzbudzić żal doskonały, tzn. żal wypływający nie z lęku przed karą ale z miłości, w pragnieniu przyjęcia Bożej łaski. Taka postawa pozwala nam na przyjęcie przebaczenia, ale też wymaga przeżycia spowiedzi sakramentalnej, kiedy warunki na to pozwolą.

#### Triduum Paschalne

W swoim dekrecie Ksiądz Biskup Kamiński daje nam dwie możliwości sprawowania Liturgii Triduum Paschalnego. Możemy ją sprawować w obecności maksymalnie 5 osób posługi albo jako wspólnota zakonna, ale bez obecności osób w zewnątrz. W tej sytuacji zdecydowaliśmy, że animację Liturgii poprowadzą bracia i siostry ze Wspólnoty Chemin Neuf, którzy mieszkają na co dzień razem w Domu rekolekcyjnym, a kościół pozostanie zamknięty. Celebracje liturgiczne będą transmitowane online, ponieważ naprawdę chcemy modlić się razem z Wami. Wykorzystamy też nagrania chóru z poprzednich lat. Zachowamy godziny celebracji z poprzednich lat:\
\
**Czwartek, Liturgia Wieczerzy Pańskiej, 19.00**\
**Piątek, Liturgia Męki Pańskiej, 19.00**\
**Sobota, Wigilia Paschalna, 21.00**

Możliwe jest włączenie się w te celebracje poprzez transmisje online z naszego kościoła lub z wielu innych miejsc, do których można się udać duchowo pozostając we własnych domach. Prosimy przy okazji o subskrypcje kanału YouTube naszej parafii. Potrzebujemy 1000 subskrypcji, żeby prowadzić transmisje online na urządzeniach mobilnych. Korzystajcie z materiałów, które już są tam nagrane: Drogi Krzyżowe, nauczania rekolekcyjne i kazania pasyjne oraz transmisje Mszy i nabożeństw

#### Liturgie domowe

Obecne warunki są też szczególnym zaproszeniem do przeżycia czasu modlitwy we wspólnotach rodzinnych. To piękna okazja, żeby rodziny gromadziły się razem w domach na czas modlitwy, słuchania Słowa Bożego, przeżycia znaków Bożej obecności. Nabożeństwo Drogi Krzyżowej, Różaniec, rozmowa o fragmencie Pisma Świętego to tylko niektóre możliwe propozycje. Zachęcamy, by dni Triduum stały się też takim szczególnym czasem przeżycia w domu znaków znanych z Liturgii. Zachęcamy, żeby przy okazji Liturgii **Wieczerzy Pańskiej** rodziny w domach również przeżyły gest umywania nóg sobie nawzajem.

Z kolei w piątek, w związku z **Liturgią Męki Pańskiej**, warto przygotować krzyż do adoracji, żeby tak jak w kościele, również w domach, rodziny mogły się przed nim pokłonić, ucałować.

Nie będzie wspólnotowego **błogosławieństwa pokarmów** wielkanocnych. Zachęcamy, żeby wziąć z kościoła wodę święconą (od niedzieli będzie kosz z buteleczkami) i przeżyć modlitwę w domach, korzystając z modlitwy podanej na stronie internetowej albo w zwykły sposób, pobłogosławić stół przed niedzielnym śniadaniem.

#### Niedziela Zmartwychwstania

W niedzielę transmitować będziemy Mszę św. o 10.30. Po błogosławieństwie Urbi et Orbi z Watykanu pragniemy wyjechać na ulice naszej parafii z Najświętszym Sakramentem i pieśnią uwielbienia. Szczegółowy plan dwugodzinnego przejazdu po parafii będzie dostępny w internecie. Mamy nadzieję, że będzie to okazja do poczucia się razem, w radości z przyjęcia Zmartwychwstałego Jezusa w naszych domach i w naszej dzielnicy. Zachęcamy do czujności, do wyglądania przez okna i, choćby bardzo krótkiego, ale osobistego spotkania!

#### Komunia święta

Przypominamy o wierze Kościoła w łaskę Komunii duchowej, którą możemy przeżywać w sytuacji niemożności osobistego udziału. Osoby, które chciałyby przyjąć Komunię sakramentalną, zapraszamy po Mszach świętych oraz na koniec czasu Adoracji Najświętszego Sakramentu. W niedzielę Palmową Komunia będzie możliwa również między 15.00 i 17.30. W niedzielę Wielkanocną udzielać będziemy Komunii przez pół godziny po Mszy świętej o godz. 9.00, 10.30 i 18.00. Można też indywidualnie prosić o to księży.

Oby te święte dni były dla nas umocnieniem i okazją do jeszcze głębszego przeżycia tajemnicy Paschy – przejścia Pana przez śmierć do życia!

<h3 style="text-align: center">Wielki Tydzień-Program</h3>

Transmisje online można obejrzeć na stronie facebooka Parafii. Nie trzeba mieć założonego konta, wystarczy kliknąć na stronie internetowej ikonkę facebooka w prawym górnym rogu lub kliknąć na podanego linka na aplikacji. 

W tygodniu są momenty kiedy kościół jest otwarty, zapraszamy do modlitwy, pamiętajmy jednak, że w kościele może znajdować się równocześnie maksymalnie 5 osób.\
\
**Wielki Poniedziałek**\
17-17.50 Spowiedź\
18.00 Msza Święta (online)\
18.40-19.15 Adoracja Najświętszego Sakramentu/spowiedź (kościół otwarty)\
20.30 Różaniec (online)\
\
**Wielki Wtorek**\
17-17.50 Spowiedź\
18.00 Msza Święta (online)\
18.40-19.15 Adoracja Najświętszego Sakramentu/spowiedź (kościół otwarty)\
20.00-21.00 Wieczór uwielbienia (online)\
\
**Wielka Środa**\
17.00-17.50 Spowiedź\
18.00 Msza Święta (online)\
18.40-19.15 Adoracja Najświętszego Sakramentu/spowiedź (kościół otwarty)\
\
**Wielki Czwartek**\
15.00-17.00 Spowiedź (kościół otwarty)\
19.00 Liturgia Wieczerzy Pańskiej (online)\
21.00-23.00 Czuwanie w ciemnicy (kościół otwarty)\
\
**Wielki Piątek**\
Droga Krzyżowa do indywidualnego rozważania będzie dostępna na kanale You Tube, na facebooku Parafii i na aplikacji\
9.00 Jutrznia (online)\
9.30-13.00 Czuwanie w ciemnicy/spowiedź (kościół otwarty)\
15.00 Koronka do Bożego Miłosierdzia (online)\
19.00 Liturgia Męki Pańskiej (online)\
21.00-23.00 Czuwanie przy grobie (kościół otwarty)\
\
**Wielka Sobota**\
9.00 Jutrznia (online)\
9.30-15.00 Czuwanie przy grobie (kościół otwarty)\
9.30-13.00 Spowiedź\
21.00 Wigilia Paschlana (online)\
\
**Niedziela Zmartwychwstania**\
9.00 Msza Święta\
10.30 Msza Święta (online)\
11.00 Msza Święta transmitowana z Watykanu i błogosławieństwo Urbi et Orbi. Po Urbi et Orbi przejazd-procesja z Najświętszym Sakramentem po Parafii\
18.00 Msza Święta (online)

\*\**

### List do parafian, 27.03.2020

<div style="font-style: italic;">Kochani Parafianie i Przyjaciele parafii Opatrzności Bożej w Wesołej,</div>

Sytuacja pandemii stawia nas przed kolejnymi wyzwaniami i ograniczeniami. Zachęcamy do modlitwy i zaufania Bogu oraz do uważności jedni na drugich i przyjęcia zasad funkcjonowania między nami, które pozwolą na minimalizowanie rozwoju epidemii, byśmy mogli jak najszybciej spotkać się z powrotem w bezpieczniejszych warunkach.

#### Modlitwa

W tym czasie szczególnie trzeba nam się modlić: o ustanie pandemii, za chorych, całą służbę zdrowia oraz władze podejmujące decyzje.

Zachęcamy do modlitwy **różańcem** codziennie o godz. 20.30. Dodatkowo w tym tygodniu zapraszamy do wspólnej modlitwy wstawienniczej, która polegać będzie na czytaniu i rozważaniu przez godzinę fragmentu **Słowa Bożego**. Modlitwa trwać będzie non-stop 24 godziny na dobę przez 7 dni. Szczegóły i informacje o zapisach znajdziecie na stronie parafialnej i na Facebooku.

#### W kościele

Przypominamy o nowych zasadach bezpieczeństwa ogłoszonych przez władze cywilne i przyjętych przez naszych pasterzy. Ks. Biskup Kamiński ogłosił, że Msze święte mają być sprawowane **przy drzwiach zamkniętych kościoła**, jedynie z uczestnictwem osób, których dotyczy intencja mszalna, ale **maksymalnie w liczbie do 5 osób**. Te osoby mogą wejść do kościoła przez zakrystię.

W dniach **od piątku do niedzieli** nasz kościół parafialny będzie **otwarty od godz. 15** do Mszy wieczornej. W tym czasie będzie też wystawiony Najświętszy Sakrament. Musimy jednak też pamiętać o maksymalnej liczbie 5 osób, które jednocześnie mogą przebywać w kościele.

#### Msza święta

Przypominamy o **dyspensie** od osobistego udziału we Mszy świętej. Szczególnie prosimy o pozostanie w domach osoby starsze, chore oraz dzieci i ich opiekunów. Proponujemy duchowy udział w liturgii Mszy św. niedzielnej dzięki **transmisji internetowej**. Transmitować będziemy Mszę niedzielną trzy razy: sobota (28 marca) godz. 18 (o. Krzysztof), niedziela (29 marca) godz. 10.30 (ks. Artur) i godz. 18.00 (o. Adam).

Od poniedziałku do piątku Msze św. celebrujemy w kościele o godz. 7 i 18. Po Mszy wieczornej proponujemy Adorację Najświętszego Sakramentu do godz. 19.15.

#### Komunia

Przypominamy o możliwości przeżycia **Komunii duchowej**. Osoby, które przychodzą na Mszę do kościoła prosimy o przyjmowanie Komunii św. **na rękę**. Można też prosić nas indywidualnie o udzielenie Komunii św. poza Mszą (ze względu na nowe reguły nie proponujemy konkretnych godzin na wspólną Komunię).

#### Transmisje online

Od poniedziałku do piątku transmitujemy Mszę wieczorną i Adorację Najśw. Sakramentu. A dodatkowo w kolejne dni:

**Poniedziałek**, godz. 20.30 – Różaniec,

**Wtorek**, godz. 20.00-21.00 – Wieczór uwielbienia,

**Czwartek**, godz. 19.30 – Nieszpory o jedność chrześcijan,

**Piątek**, godz. 15.00 – Koronka do Bożego Miłosierdzia.

Nabożeństwo Drogi Krzyżowej, nagrane z wyprzedzeniem, dostępne będzie FB i YouTube (w ostatni piątek zamieściliśmy rozważania Iwony Bal na podstawie przedstawień J. Nowosielskiego, a w następny piątek rozważania przygotują mężczyźni z grupy „Czwartego Muszkietera”)

#### Spowiedź i pierwszy piątek

Zachęcamy do korzystania z sakramentu pokuty i pojednania. Jesteśmy dyspozycyjni podczas wieczornej Adoracji.

W tym tygodni wypada **pierwszy piątek miesiąca**. Spowiadamy: o. Krzysztof od godz. 15 do 16, ks. Artur od 16 do 17, o. Adam od 17 do 17.45 i od godz. 19 do 20.

Odwiedzimy też **chorych w domach**, będziemy mieli maseczki. Prosimy o zgłaszanie osób, które chciałyby prosić o taką wizytę, o Komunię, spowiedź, sakrament namaszczenia chorych.

Można też umówić się na spotkanie z księdzem poza konfesjonałem (w sali Tymoteusz w Domu rekolekcyjnym lub na spacerze w lesie).

#### Rekolekcje parafialne

Od niedzieli 29 marca zaplanowane mieliśmy rekolekcje parafialne. Prowadzić je miała Wspólnota „Głos na pustyni” z Krakowa. Nie spotkamy się, ale świecki lider Wspólnoty – Karol Sobczyk – zaproponuje nam trzy rozważania rekolekcyjne nt. „Wiara. Stanąć ponad strachem”. Będzie można posłuchać 20-30 minutowych rozważań przez internet (na FB i na YouTube).

#### Dzieci i młodzież

Zachęcamy dzieci i rodziców do korzystania z propozycji internetowych Wspólnoty „Mocni w Duchu” z Łodzi. Codziennie jest publikowany nowy program z myślą o dzieciach w wieku 6-11 lat. <https://www.youtube.com/playlist?list=PL68BZk9-kmejVuBnbymj3rTC4Ikm5fpcH>

Młodzież zapraszamy na spotkanie on-line w niedziele. 29 marca oraz 5 kwietnia o godz. 19.30 proponujemy spotkanie z nauczaniem „life” opartym o adhortację papieża Franciszka, a po nim dzielenie we fraterniach z użyciem komunikatora Zoom.

#### Ofiary

Dziękujemy wszystkim, którzy okazali troskę o parafię, składając dary finansowe. Osoby, które chciałyby złożyć **ofiarę na wsparcie parafii**, zachęcamy, żeby zrobić to przelewem na konto parafii : 28 8019 1010 2002 0007 0714 0001, Bank Spółdzielczy w Halinowie, oddział Wesoła. Przelew opisany jako „darowizna na cele kultu religijnego” można odpisać od podstawy opodatkowania.

Można też poprosić o **Mszę w danej intencji** kontaktując się z nami przez telefon w godzinach pracy kancelarii lub przez internet, w późniejszym czasie składając ofiarę osobiście lub robiąc przelew.

#### Syria

Jako parafia po raz trzeci dołączyliśmy do programu Caritas „Rodzina Rodzinie”. Pięćdziesiąt jeden rodzin z naszej parafii będzie przez rok wspierać rodziny w Strefie Gazy comiesięczną kwotą 1120 zł oraz rodziny w Aleppo kwotą 3615 zł.

W obecnym trudnym czasie jest to tym bardziej ważna i potrzebna pomoc. Dziękujemy za Wasze otwarte serca i gotowość dzielenia się. Cały czas jest możliwość dołączenia indywidualnie do Programu bezpośrednio na stronie Caritas Polska<https://rodzinarodzinie.caritas.pl/>

#### Dezynfekcja

Przypominamy o częstym myciu rąk. Przy wejściu do kościoła oraz przy konfesjonale jest ustawiony płyn do dezynfekcji. Zachęcamy, by czyścić nim ręce po wejściu do kościoła oraz przed Komunią. Prosimy też o przetarcie folii w kratkach konfesjonału po własnej spowiedzi.

<p style="text-align: right; font-style: italic; color: #999;">o. Adam Strojny ccn, Proboszcz
</br>
wraz z Ekipą parafialną oraz braćmi i siostrami z Chemin Neuf
</p>

> „Dzisiaj, przed snem, pomyśl o dniu, w którym możemy znów wyjść na zewnątrz. Jak się znów spotkamy, a możliwość zrobienia zakupów z całą rodziną będzie się wydawać wakacjami. Pomyśl o czasie, kiedy kawa w barze, uściski, widok spacerujących za rękę ludzi, bieganina roześmianych dzieci, powrócą do naszego życia. Pomyśl o tym, że to co dzieje się teraz, będzie tylko wspomnieniem, a nasze normalne,zwyczajne życie będzie jak prezent – nieoczekiwany i piękny. I pokochamy wszystko, co dotąd wydawało się oczywiste. I będziemy wdzięczni za każdą sekundę. Kąpiel w morzu, wschody i zachody słońca, tosty, śmiech. Znowu będziemy się śmiać. A to wszystko dzięki odwadze i sile każdego z nas. Do zobaczenia wkrótce!"
>
> Papież Franciszek
>
> \*\**

### List do parafian, 20.03.2020

<div style="font-style: italic;">Kochani Parafianie i Przyjaciele parafii Opatrzności Bożej w Wesołej,</div>

Kontynuujemy funkcjonowanie naszej parafii w nowych, niełatwych warunkach. **Dziękujemy** Wam za duchową Komunię, dojrzałość i otwartość. Cieszymy się, że wielu z Was łączy się duchowo z nami poprzez transmisję liturgii i wydarzeń na parafialnej stronie na Facebooku. Cenimy sobie każdy kontakt z Wami przez telefon, SMS, komentarz do transmisji albo osobiste, wcześniej telefonicznie umówione spotkanie.

Zapraszamy każdego do uważności, przestrzegania zasad wskazanych przez służby sanitarne i władze cywilne. Miejmy otwarte oczy i serca na tych, którzy mogą potrzebować jakiejś pomocy, szczególnie osoby starsze i samotne. Prosimy o zgłaszanie nam takich osób.

#### W kościele

W dniach **od piątku do niedzieli** nasz kościół parafialny będzie **otwarty od godz. 15**. Jest to czas, w który można wykorzystać na **indywidualną modlitwę**. W piątek od godz. 15 do Mszy wieczornej, oraz od 19.20 do 20.00, możliwa będzie **spowiedź** i wystawiony będzie Najświętszy Sakrament. Również w sobotę i niedzielę od godz. 15 do 17.50 zapraszamy na **Adorację Najświętszego Sakramentu**. Zachęcamy do wpisywania się na dyżury modlitewne podczas Adoracji (można to zrobić przez SMS, maila lub przez aplikację mobilną).

#### Msza święta i Adoracja Najświętszego Sakramentu

Przypominamy o **dyspensie** od osobistego udziału we Mszy świętej. Szczególnie prosimy o pozostanie w domach osoby starsze, chore oraz dzieci i ich opiekunów. Proponujemy duchowy udział w liturgii Mszy św. niedzielnej dzięki **transmisji internetowej**. Młodsze i sprawne technicznie osoby prosimy o pomoc w tym temacie osobom starszym i mniej technicznie zorientowanym. Na stronie internetowej parafiawesola.pl , kliknięcie ikonki Facebooka w prawym górnym rogu sprawi przeniesienie na Facebookową stronę parafii, gdzie można odnaleźć transmisję. Można też skorzystać z linku w aplikacji moblinej. Transmitować będziemy Mszę niedzielną aż trzy razy: sobota (21 marca) godz. 18 (ks. Artur), niedziela (22 marca) godz. 10.30 (o. Krzysztof) i godz. 18.00 (o. Adam).

Od poniedziałku do piątku Msze św. celebrujemy w kościele o godz. 7 i 18. Po Mszy wieczornej proponujemy Adorację Najświętszego Sakramentu do godz. 19.15.

#### Komunia

Ci, którzy uczestniczyli we Mszy św. transmitowanej przez media i są w stanie łaski uświęcającej mogą przyjąć **Komunię św. poza Mszą św.** w niedzielę popołudniu o pełnych godzinach 15, 16 i 17. [Przypominamy też](<>)o możliwości przeżycia **Komunii duchowej**. Osoby, które przychodzą na Mszę do kościoła prosimy o przyjmowanie Komunii św. **na rękę** (co jest zgodne z tradycją Kościoła, obecnymi zaleceniami biskupów oraz jest bezpieczniejsze w sytuacji pandemii choroby roznoszonej drogą kropelkową).

#### Transmisje online

Od poniedziałku do piątku transmitujemy Mszę wieczorną i Adorację Najśw. Sakramentu. A dodatkowo w kolejne dni:

**Poniedziałek**, godz. 20.30 – Różaniec,

**Wtorek**, godz. 20.00-21.00 – Wieczór uwielbienia,

**Czwartek**, godz. 19.30 – Nieszpory o jedność chrześcijan,

**Piątek**, godz. 15.00 – Koronka do Bożego Miłosierdzia, godz. 18.45 – Droga Krzyżowa

Już niedługo pojawią się również inne propozycje materiałów online. Można też odsłuchać transmisje wydarzeń z ostatniego tygodnia (w zakładce filmy na FB).

#### Spowiedź

Zachęcamy do korzystania z sakramentu pokuty i pojednania. Księża są dyspozycyjni w konfesjonale 15 minut przed Mszami w niedzielę i przed wieczorną Mszą w tygodniu. Dodatkowo w poniedziałek spowiadamy podczas wieczornej Adoracji.

Można też umówić się na spotkanie z księdzem poza konfesjonałem (w sali Tymoteusz w Domu rekolekcyjnym lub na spacerze w lesie).

W piątek spowiadamy przed ranną Mszą oraz popołudniu i wieczorem: o. Krzysztof od godz. 15 do 16, ks. Artur od 16 do 17, o. Adam od 17 do 17.45 i po Drodze Krzyżowej, tj. 19.30-20.00.

#### Ofiary

Osoby, które chciałyby złożyć **ofiarę na wsparcie parafii**, zachęcamy, żeby zrobić to przelewem na konto parafii : 28 8019 1010 2002 0007 0714 0001, Bank Spółdzielczy w Halinowie, oddział Wesoła.

Można też poprosić o **Mszę w danej intencji** kontaktując się z nami przez telefon w godzinach pracy kancelarii lub przez internet, w późniejszym czasie składając ofiarę osobiście lub robiąc przelew.

#### Dezynfekcja

Przypominamy o częstym myciu rąk. Przy wejściu do kościoła oraz przy konfesjonale jest ustawiony płyn do dezynfekcji. Zachęcamy, by czyścić nim ręce po wejściu do kościoła oraz przed Komunią. Prosimy też o przetarcie folii w kratkach konfesjonału po własnej spowiedzi.

#### Pan naszym dobrym Pasterzem

W Domu rekolekcyjnym trwamy w życiu wspólnotowym i modlitwie, z pragnieniem, by szczególnie w tych dniach służyć poprzez animację modlitwy, która ogarnia każdego z Was i w którą duchowo możecie się czasem włączać dzięki transmisji. Módlmy się szczególnie za osoby chore, samotne i za pracowników służby zdrowia. „Pan mym pasterzem” wyśpiewamy w niedzielę razem z psalmistą. Oby prowadził nas razem przez te dni!

<p style="text-align: right; font-style: italic; color: #999;">o. Adam Strojny ccn, Proboszcz
</br>
wraz z Ekipą parafialną oraz braćmi i siostrami z Chemin Neuf
</p>

\*\**

### Komunikat dla parafian, 14.03.2020

W związku z epidemią koronawirusa, warto przypomnieć sobie słowa św. Ignacego z Loyoli:

> Tak Bogu ufaj, jakby całe powodzenie spraw zależało tylko od Boga, a nie od ciebie; tak jednak dokładaj wszelkich starań, jakbyś ty sam miał to wszystko zdziałać, a Bóg nic zgoła.

Według tej zasady, motywowani odpowiedzialnością jedni za drugich i miłością braterską, musimy zgodzić się razem na pewne kroki i ograniczenia, aby utrudnić rozprzestrzenianie się wirusa. Rozumiemy, że nie ma dziś innego rozwiązania, jak unikanie zarażenia, czyli unikanie kontaktu z potencjalnym chorym. Warto pamiętać, że zarażać mogą również osoby, które same nie mają objawów. Władze cywilne wydały rozporządzenia, które zostały przyjęte przez nasze władze kościelne i my jako parafia musimy się im podporządkować (w załączniku „Dekret Biskupa Warszawsko-Praskiego po wprowadzeniu stanu zagrożenia epidemicznego”).\
Z żalem, ale w poczuciu konieczności, odwołujemy wszystkie celebrowane razem nabożeństwa: Gorzkie Żale, Drogi Krzyżowe, Godzinki, Różaniec, zachęcając jednocześnie do ich indywidualnego lub rodzinnego odprawiania. Odwołujemy również wszystkie inne spotkania parafialne: dla dzieci, młodzieży, ministrantów, bierzmowanych, narzeczonych, wieczory uwielbienia, wieczory biblijne, rekolekcje wielkopostne, kurs francuskiego, kurs tańca, ćwiczenia dla kobiet. ####Podtrzymujemy natomiast:

* **Msze święte**\
  Na dzień dzisiejszy mamy pozwolenie na celebracje Mszy świętych, ale tylko w małym gronie tj. do 50 osób. Zachowamy zatem program Mszy św. w kościele, wiedząc że niestety tylko mała grupa będzie mogła do niego wejść. Msza św. o godz. 9 transmitowana będzie na żywo na [parafialnej stronie Facebooka](https://www.facebook.com/events/491296211547388/), a możliwe będzie jej odtworzenie w późniejszym czasie. Msza o godz. 12.00 będzie w kościele i nie będzie szczególnie adresowana do dzieci. Zachęcamy do skorzystania z dyspensy od osobistego uczestniczenia na Mszy (zob. w załączniku „Dyspensa od obowiązku niedzielnego uczestnictwa we Mszy Świętej”) i do wyboru modlitwy w domach, obejrzenia transmisji i przeżycia Komunii duchowej (w stanie łaski uświęcającej pragnienie Komunii otwiera na łaskę przekazywaną w Komunii sakramentalnej). Szczególnie prosimy seniorów oraz dzieci i ich opiekunów o pozostanie w domu. Tych, którzy znajdą się na Mszy św. w kościele, prosimy o niepodawanie ręki na znak pokoju (zawsze możemy się do siebie uśmiechnąć i ukłonić) oraz o przyjęcie Komunii na rękę (każdy szafarz dodatkowo myje ręce tuż przed i po udzieleniu Komunii). Również wieczorną Eucharystię i Adorację w od poniedziałku do piątku zamierzamy transmitować na Facebooku.
* **Adoracja w ciszy**\
  Proponujemy Adorację eucharystyczną w ciszy od poniedziałku do piątku po Mszy św. wieczornej do godz. 19.15.
* **Spowiedź**\
  Spowiadamy 15 minut przed Mszami, a również w poniedziałki i piątki podczas Adoracji wieczornej.

Wiedząc, że utrudniona będzie wspólna modlitwa, tym bardziej zachęcamy do modlitwy indywidualnej i pozostania w braterskich relacjach. W piątki i soboty kościół będzie otwarty od godz. 15.

\####Bądźmy razem Zachęcamy do śledzenia aktualności na naszej nowej stronie internetowej, na FB oraz w aplikacji mobilnej (zachęcamy do jej ściągnięcia na własny telefon!). Znajdziecie tam propozycje transmisji nabożeństw, homilii i katechez itp. Materiały do rozważań Drogi Krzyżowej dostępne będą również w kościele.

Zachęcamy też do indywidualnego kontaktu z nami. Prosimy o wcześniejszy kontakt telefoniczny: o. Adam 669 332 443, o. Krzysztof 664 050 978, ks. Artur 885 902 200, s. Kasia 728 327 667.

Cała nasza Wspólnota Parafialna jest wezwana do większej solidarności w zaistniałej sytuacji. Zwróćmy uwagę na potrzeby osób starszych i samotnych. Ufamy, że Bóg przeprowadzi nas przez ten trudny czas. Módlmy się w intencji ustania pandemii, o pokój na świecie, za chorych, za służbę zdrowia oraz władze podejmujące decyzje. \
**Myjcie często ręce, bądźcie zdrowi i Ducha nie gaście! 😊**

<p style="text-align: right; font-style: italic; color: #999;">o. Adam Strojny ccn, Proboszcz
</br>
wraz z Ekipą parafii Opatrzności Bożej w Wesołej
</p>

<a href="https://www.facebook.com/events/491296211547388/" style="border: 1px solid black; display: flex; padding: 1em 1.5em; font-size: 1.3em; color: #780205; text-decoration: none; margin: 4em auto; border-radius: 5px; text-align: center; max-width: 30em;" target="_blank" rel="noopener noreferrer">15 marca, 9.00. Msza św. online</br>https://www.facebook.com/events/491296211547388/</a>

* Dyspensa od obowiązku niedzielnego uczestnictwa we Mszy Świętej: https://dw-p.pl/6899
* Dekret Biskupa Warszawsko-Praskiego po wprowadzeniu stanu zagrożenia epidemicznego: https://dw-p.pl/6902
* List abp. Grzegorza Rysia do wiernych archidiecezji łódzkiej: [czytaj więcej](http://wiez.com.pl/2020/03/14/jako-kosciol-wlasnie-zdajemy-powazny-egzamin/?fbclid=IwAR2Cmoj5X67g9Jovo41Dya_DrOFrsrsSVIOq-OdHOF_U9BulDx2emBCngY8)
